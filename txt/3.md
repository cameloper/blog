# İlk gün:

Mevsimsel olarak civarda artan orman yangınları nedeniyle atmosferdeki yoğun gazlar nefes almamızı zorlaştırdığı gibi bütün şehri sarıya bürümüştü. Şansımıza ikinci gün itibariyle hava normale dönmüş olsa da seyahat planlamasında dikkat edilmesi gereken önemli bir faktör olduğunu düşünüyoruz. 

Biz havalimanından konaklamamıza metro ile ulaşımı tercih ettik. Porto metrosu geniş ve yoğun bir sefer sıklığına sahip lakin tabela ve yönlendirmeler (hat, fiyat bilgisi ve zaman çizelgesi) çok yetersiz. Havalimanı D hattının son durağı ve diğer bütün hatlara aktarma yapabileceğiniz merkez durak olan Trindade’ye yaklaşık yarım saatlik bir yolculuk ile ulaşabiliyorsunuz.

## Capela das Almas (Chapel Of Souls)
Eşyalarımızı konaklamamıza bıraktıktan sonra ilk durağımız Chapel of Souls oldu. Dışarıdan bakıldığında Azuleja’ların güzelliği büyülerken içerisi standart bir kiliseden çok farklı değildi. Merkezi konumu gereği bir bakıp belki bir fotoğraf çekip devam edebilirsiniz lakin kısıtlı bir zamanınız varsa buraya vakit ayırmanıza gerek yok.

## Mercado do Bolhao
Portekiz yemek kültürü ve ürünlerine dair hızlı bir önizleme sunan lakin ününden dolayı çok turist çeken ve satıcıların bundan faydalandığı hoş bir atmosfer. Elinize bir atıştırmalık, bir kahve alıp standları gezerek kimi yerel kimi değil farklı ürünleri deneyebilir, Porto’da geçirdiğiniz vakitte neler yemek istediğinize dair bir fikir edinebilirsiniz. Eğer Portekiz mutfağına daha yakın bir bakış atmak ve ana yemekleri denemek istiyorsanız Mercado Bom Sucesso daha uygun bir seçenek olacaktır.

### C’alma Specialty Coffee
Aslında mekan olarak denemek istediğimiz bir kahveci olan C’alma’nın Mercado do Bolhao’da standı olduğunu gördüğümüzde, zaten yolculuk sonrası hissettiğimiz kafein ihtiyacımızı orada gidermeye karar verdik. Farklı bir konumdaki standlarına göre değerlendirmek ne kadar doğru tartışılır ancak kötü bir espresso deneyimi olduğunu söylemek zorundayız.

## Confeteria do Bolhao
Arkasında küçük ve tatlı bir kafesi de olan bu fırın/pastaneden Broa de Milho adındaki Portekize özgü, balıkçılarda da masanıza gelen mısır ekmeğinin farklı çeşitlerini ve tatlı tuzlu birçok unlu mamülü deneyebilirsiniz. Kasanın aynı zamanda bir bakkal olarak hizmet vermesi nedeniyle içerisi biraz dar lakin ürünlerin kalitesi beklemeye değiyor. Biz sarı ve esmer Broa de Milho denedik, esmer Broa de Milho daha ıslak bir yapıya sahipti ancak ikisini de gayet beğendik. Tatlı olaraksa Brioche Croissant ve Estaladinhos (Pão de deus) şehri dolaşırken elinizde atıştırmak için lezzetli seçenekler.

## Fabrica de Nata
Porto’nun iki meşhur Pastel de Nata üreticisinden biri olan Fabrica de Nata, Portekiz’in en bilinen tatlısını ilk denediğimiz yer oldu. Biz hamurunu fazla yağlı, dolgusunu da fazla şekerli bulduk. Sonraki de Nata durağımız olan Manteigaria bizce açık ara daha başarılıydı.

## Porto São Bento
Şehre ismini de veren Porto kelimesi Portekizce “liman” anlamına geliyor. Porto São Bento, yani São Bento Limanı ise bölgenin hala faaliyette olan tarihi tren garı. 2024 yazı şehrin her tarafını saran metro inşaatlarından burası da nasibini almış olduğu için istediğimiz gibi rahatça gezemesek de duvarlarını baştan aşağı kaplayan Azuleja’lar kesinlikle görmeye değerdi.

## Igreja de Santo Antonio dos Congregados
Yolumuzun üzerinde dış cephesindeki Azuleja’ları ve mimarisini incelediğimiz bu kiliseyi de konumu gereği yürüyüş rotanıza ekleyebilirsiniz.

## Imperial McDonald’s
Dünyanın her yerinde standardın dışında olan McDonald’slar tek tek kapanırken hala ayakta olan bu zincir lokasyonu restore edilen eski bir kafenin devralınmasıyla 1995’de McDonald’sa dönüşmüş. Yerini aldığı kafe gibi kendisine de ismini girişindeki kartal heykeli vermiş. İçerideki avize ve vitraylarıyla diğer lokasyonlarından ayrılsa da, menüsü ve sipariş ekranları herhangi bir McDonald’sdakinden farksız.

## Praça da Liberdade
Yine metro inşaatları nedeniyle şehrin ana meydanı sayılabilecek Liberdade meydanında da yürüyerek gezmekte zorlandık. Ana durak olan Trindade’nin hemen aşağısında olduğu için sık sık geçeceğiniz bir alan olduğu için burası da rotanıza eklemekte zorlanmayacağınız turistik bir meydan.

## Câmara Municipal do Porto
Meydanın hemen yukarısından nehre bakan büyük belediye binası ilk günkü minik yürüyüş rotamızın son durağı oldu.

## Matosinhos
Trindade’den metro ile yaklaşık yarım saatte ulaşabileceğiniz bu kasaba balıkçılarıyla meşhur. Gittiğimizdeki hava koşulları nedeniyle olsa gerek, terk edilmiş gibi ve kasvetli duran Matosinhos’da ilk günden bir balık yemek istedik. Porto’ya geldikten sonra Kuzey Atlantik Okyanusu’na ilk bakışımızı da burada atmış olduk.

## Tito 1
Diğer rehberlerde de okuyabileceğiniz gibi Portekiz’deki restoranların büyük çoğunluğu saat 15 ile 19 arasında kapalı oluyor ve açık olduğu saatlerde de yer bulmak istiyorsanız rezervasyon yaptırmanız gerekiyor. Hafta sonlarında veya popüler mekanlarda yer bulmak istiyorsanız birkaç gün öncesinden masa ayırtmanız da gerekebilir. Biz, gitmeden listemize eklediğimiz Matosinhos balıkçılarından Tito 1’de aynı güne rezervasyon yaptırabildik.

İki katlı olan binanın alt katı, müdavimlerin takıldığı ve bir esnaf lokantasını andıran daha samimi bir atmosfere sahipken, üst katı ise tipik bir balıkçı restoranı gibiydi. Porto’da Bacalhau (Morina balığı) ve Sardinhas (Sardalya) denemek istediğimizi bildiğimiz için ilk akşam yemeğimizde siparişimiz hazırdı. Çözmemiz gereken ilk gizem masaya gelen ekmek ve mezelerin adisyona dahil olup olmadığıydı. 

Portekiz’de restoranların büyük çoğunluğunda masaya gelen ve Couvert denen ekmek/meze tabağı gibi başlangıçta gelen ürünlerin her biri menüdeki fiyatlarıyla hesabınıza ekleniyor. Normalde yasal olarak size sormadan masaya koyulmaması gerekiyor ancak bu kurala genelde uyulmuyor. Tabii ki isterseniz Couvert’in tamamını veya belirli ürünleri reddedebilirsiniz. Balığın yanında doymak için ekmek isteyebilirsiniz ama bizim verdiğimiz her siparişle birlikte bolca haşlanmış/fırınlanmış patates de geldi ve ekmek olmadan da doyulabileceğini düşünüyoruz. Couvert’e dahil olan ekmek Broa de Milho olduğu için biz yine de tercihimizi ekmekten yana yaptık.

Verdiğimiz siparişleri değerlendirecek olursak; Hem lezzetli hem de doyurucu olduğunu düşündüğümüz Bacalhau güzel hazırlanmıştı ve bizim damak zevkimize uygundu. Lakin Portekiz’de Sardalya’nın temizlenmeden pişirilip servis edildiğini bilmediğimiz için küçük bir hayal kırıklığı yaşadık. Bunun yanında Tito 1’de önümüze konan Sardalya iyi de pişirilmediği için geri göndermek zorunda kaldık. Garson hemen değiştirmeyi teklif etti ancak Sardalya için pek hevesimiz kalmamıştı.

Fiyatlarının ortalama bir balık restoranı seviyesinde olduğunu düşündüğümüz Tito 1’i tavsiye edebiliriz.
