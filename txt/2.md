# Vedanın Güçlüğü

31.01.2024

Her gecenin bir sabahı olsa da, her kışın bir baharı olsa da, her ayrılığın bir kavuşması olsa da veda zor gelir insana. Gerek sevgililer, gerek ana evlat, gerekse iyi dostlar gurbetle yaralanır, gönüller uzaklaşır, kalpleri soğuk bir rüzgar keser. İnsan telefonlaşsa da, yazışsa da fiziksel yakınlığın yerini tutmaz. Uzaktan iletişim asla birlikte bir yemek yemenin, bir bira içmenin, oturup aynı masada etrafı izlemenin muadili olamaz. Etkileşime geçmeden bile birinin fiziksel varlığından huzur duyabilir insan, halbuki o hissi internet üzerinden görüntülü konuşurken alamaz.

Çok ortam değiştirmiş, taşınmış ve farklı gruplara girip çıkmış, kolay uyum sağlayabilen biri gurbetin belki pek de cefasını çekmez. Doğduğu toprakların gastronomik zenginliğini arasa da insanına çok hasret kalmaz. Bozulmuş doğal güzelliklerini, tahrip edilmiş tarihi dokusunu, din ile parçalanmış ve özünden iz kalmamış kültürünün yokluğunu hissetmez. Lakin anavatanını her terk edişinde geride bıraktığı dostları bir bıçak gibi saplanır göğsüne. Kimisi daha çok kimisi daha az her arkadaşı bir yumruk gibi takılır boğazına. Ne kadar kalmış olursa olsun yetmez geçirdiği zaman. Bir sınava hazırlanır ya da bir proje bitirir gibi; *Ah biraz daha vaktim olsaydı. Ah bir kez daha görseydim. Ah bir de şunu yapsaydık birlikte.* Hele bir de uzun zaman sonra yeni kavuştuysa, daha bir zor gelir veda çünkü ayrı kaldığı zamanın acısını çıkartmak ister insan. İki yıl ne bir haftaya sığar, ne de bir aya. Hele bir de bilmiyorsa bir sonraki kavuşmayı, daha da bir zor gelir veda insana çünkü uzunluğunu bilmediği tünelde karanlığa razı olmak istemez. Belki bir ay, belki bir yıl, belirsiz süre geçmek bilmez. 